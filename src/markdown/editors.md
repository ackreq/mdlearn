## ویرایشگرها

برای نوشتن و استفاده از مارک‌دون، پیش از هر چیز نیاز به یک ویرایشگر مناسب است. ویرایشگرهای متعددی برای همه پلتفرم‌ها وجود دارد، اما با توجه به راست‌به‌چپ بودن زبان فارسی (RTL)، تعداد ویرایشگرهایی که این قابلیت را به خوبی پشتیبانی می‌کنند محدود است. این موضوع انتخاب‌ها را کمتر و تصمیم‌گیری را دشوارتر می‌کند.

```admonish warning title="توجه"
با در نظر داشتن توضیحات بالا، برای حفظ انسجام و سهولت در آموزش، پیشنهاد می‌شود همه از یک ویرایشگر مشخص و سازگار استفاده کنند.
```

ویرایشگرهای مناسب برای هر پلتفرم در ادامه لیست شده‌اند. با کلیک روی هر نام می‌توانید به صفحه دانلود مربوطه مراجعه و برنامه را نصب کنید:

- **💻 دسکتاپ (ویندوز، مک و لینوکس)**

  - [Obsidian](https://obsidian.md/) (پیشنهادی)
  - [MarkText](https://github.com/marktext/marktext)
  - [Anytype](https://anytype.io/)
  - [Ghostwriter](https://ghostwriter.kde.org/)

- **📱 موبایل**

  - [Markor](https://github.com/gsantner/markor) (اندروید)
  - [Obsidian](https://obsidian.md/) (اندروید/iOS)
  - [Simplenote](https://simplenote.com)

- **🌐 وب**

  - [Simplenote](https://simplenote.com) (پیشنهادی)
  - [StackEdit](https://stackedit.io/)

```admonish success title="نکاتی درمورد ویرایشگر Obsidian"
علت انتخاب این ویرایشگر، پشتیبانی خوب آن از زبان فارسی است. بسیاری از ویرایشگرها فقط می‌توانند متن را در یک جهت نمایش دهند (فقط راست‌به‌چپ یا فقط چپ‌به‌راست)، اما **Obsidian** به‌طور خودکار جهت متن را بر اساس زبان تشخیص می‌دهد، و همین باعث می‌شود برای فارسی بسیار مناسب باشد.

**Obsidian** فقط یک ویرایشگر متن ساده نیست؛ بلکه یک **سیستم مدیریت دانش (KMS)** است که به شما کمک می‌کند یادداشت‌ها و ایده‌هایتان را به هم متصل کرده و دانش خود را به شکل یک شبکه منظم بسازید. مثلا می‌توانید یادداشت‌های مرتبط با یک موضوع را لینک کنید و هر وقت لازم داشتید، به سرعت بین آن‌ها جابه‌جا شوید.

این ویرایشگر روی همه پلتفرم‌ها (رایانه و موبایل) در دسترس است. با ایجاد یک حساب کاربری می‌توانید یادداشت‌های خود را همگام‌سازی کنید و در هر دستگاهی، هر کجا که باشید، به آن‌ها دسترسی داشته باشید. همچنین یادداشت‌ها به صورت **آفلاین** روی دستگاه شما ذخیره می‌شوند و نیازی به اینترنت دائمی نیست.

همچنین **Obsidian** از **LaTeX** پشتیبانی می‌کند و نوشتن فرمول‌های ریاضی در یادداشت‌هایتان را ساده و راحت می‌کند.
```

## نحوه کارکرد

وقتی شما با مارک‌دون می‌نویسید، متن شما در قالب یک فایل متنی با پسوند `.md` یا `.markdown` ذخیره می‌شود. اما بعد چه اتفاقی می‌افتد؟ چگونه فایل مارک‌دون شما به HTML یا PDF تبدیل می‌شود؟

برنامه‌های مارک‌دون از چیزی به نام پردازشگر مارک‌دون (Markdown processor) استفاده می‌کنند که گاهی به آن «پارسر» هم گفته می‌شود. این پردازشگر متن مارک‌دون را گرفته و آن را به فرمت HTML تبدیل می‌کند. در این مرحله، سند شما قابل مشاهده در مرورگر وب یا آماده چاپ کردن است.

تصویر زیر این روند را نشان میدهد:

<div style="text-align: center;">
  <img src="../files/Markdown/editors-howto.png" alt="مراحل خروجی گرفتن از کد مارک‌دون" title="مراحل خروجی گرفتن از کد مارک‌دون"
    style="max-width: 100%; height: auto;">
</div>

خلاصه روند در چهار مرحله تقسیم می‌شود:

1. یک فایل مارک‌دون با پسوند `.md` یا `.markdown` ایجاد کنید.
2. این فایل را در برنامه مارک‌دون باز کنید و شروع به نوشتن کنید.
3. برنامه مارک‌دون، فایل شما را به یک صفحه HTML تبدیل می‌کند.
4. می‌توانید صفحه HTML را در مرورگر ببینید یا آن را به فرمت‌های دیگری مثل PDF تبدیل کنید.

ممکن است با توجه به برنامه‌ای که استفاده می‌کنید، نحوه انجام این مراحل کمی متفاوت باشد، اما کلیت روند همین است.
