## تنظیمات از پیش تعیین شده

پنداک این امکان را به شما می‌دهد که تمام تنظیمات و گزینه‌هایی را که معمولاً در خط فرمان وارد می‌کنید، داخل یک فایل **YAML** ذخیره کنید. به این ترتیب، به جای نوشتن یک دستور طولانی و پر از گزینه، فقط کافی است در خط فرمان، فایل تنظیمات را معرفی کنید.

```admonish tip title="نکته"
YAML (مخفف YAML Ain't Markup Language) یک فرمت متنی ساده و خوانا برای ذخیره‌سازی داده‌ها و پیکربندی‌هاست. در اینجا از YAML برای تعریف گزینه‌ها و پارامترهای پنداک استفاده می‌کنیم. فایل YAML ساختار ساده‌ای دارد و با فاصله‌ها و تورفتگی‌ها (indentation) گزینه‌ها و مقادیر را مشخص می‌کند.
```

به زبان ساده:

1. یک فایل متنی با پسوند `yaml.` می‌سازید.
2. داخل آن، گزینه‌ها و پارامترهای موردنظرتان برای پنداک را تعریف می‌کنید.
3. سپس در خط فرمان به جای نوشتن همه گزینه‌ها، فقط می‌نویسید:

```sh
pandoc input.md -o output.pdf --defaults /path/to/file.yaml
```

در نهایت پنداک تمام تنظیمات داخل فایل YAML را به‌صورت خودکار اعمال می‌کند.

یک مثال ساده از فایل YAML:

```yaml
pdf-engine: xelatex
toc: true
number-sections: true

variables:
  geometry: "a4paper, margin=2.5cm"
  mainfont: Yas
  fontsize: 12pt
```

حالا کافی است فقط بنویسید:

```sh
pandoc input.md -o output.pdf --defaults config.yaml
```

و همه گزینه‌ها به طور خودکار اعمال می‌شوند. این روش به‌ویژه وقتی دستور پنداک شما طولانی باشد یا گزینه‌های تکراری زیادی داشته باشید بسیار مفید است و کار را ساده‌تر می‌کند.

## نمونه تنظیمات پیشنهادی برای زبان فارسی

گزینه های زیر یک نمونه‌ای ایده‌آل برای زبان فارسی می‌باشد:

```yaml
pdf-engine: xelatex
top-level-division: chapter # part, section

variables:
  geometry: "a4paper, margin=1.3in"
  fontsize: 12pt
  header-includes:
    - \usepackage{hyperref}
    - \usepackage{xepersian}
    - \settextfont{XB Niloofar}
    - '\renewcommand{\labelitemi}{\tiny\textbullet}' # Set the size of bullet points to small
```

جدول زیر، هر کدام از گزینه‌های تعریف‌ شده در مثال بالا را توضیح می‌دهد:

|                               گزینه                               |                             توضیح                              |
| :---------------------------------------------------------------: | :------------------------------------------------------------: |
|             <div dir="ltr">pdf-engine: xelatex</div>              |         موتور PDF برای پشتیبانی بهتر از فونت‌های فارسی         |
|         <div dir="ltr">top-level-division: chapter</div>          |         تعیین سطح اصلی تقسیم‌بندی سند (مثل فصل یا بخش)         |
|      <div dir="ltr">geometry: "a4paper, margin=1.3in"</div>       |                  اندازه کاغذ و فاطله حاشیه‌ها                  |
|                <div dir="ltr">fontsize: 12pt</div>                |                        اندازه فونت متن                         |
|               <div dir="ltr">header-includes</div>                | پکیج‌ها و دستورات اضافه‌ای که قبل از شروع سند بارگذاری می‌شوند |
|            <div dir="ltr">\usepackage{hyperref}</div>             |                  فعال‌کردن لینک‌ها و ارجاعات                   |
|            <div dir="ltr">\usepackage{xepersian}</div>            |                   پشتیبانی کامل از متن فارسی                   |
|          <div dir="ltr">\settextfont{XB Niloofar}</div>           |                   تعیین فونت اصلی متن فارسی                    |
| <div dir="ltr">\renewcommand{\labelitemi}{\tiny\textbullet}</div> |            کوچک کردن علامت‌های گلوله‌ای در لیست‌ها             |

## ترکیب زبان‌های مارک‌آپ

پیش‌تر توضیح داده شد که پنداک ابتدا فایل ورودی را به یک **زبان میانی** تبدیل می‌کند. این یعنی شما می‌توانید در یک فایل واحد، ترکیبی از چند زبان نشانه‌گذاری (Markup) مثل **Markdown**، **LaTeX** و **HTML** داشته باشید. پنداک همه آن‌ها را به **درخت نحو انتزاعی (AST)** تبدیل کرده و سپس خروجی نهایی را به‌درستی تولید می‌کند.

به عنوان مثال، یک فایل ورودی شامل Markdown، LaTeX و HTML میتواند به شکل زیر باشد:

#### بخش LaTeX

برای تعریف مشخصات سند (عنوان، نویسنده، تاریخ) و همچنین برای **نوشتن فرمول‌های ریاضی یا محتوای پیشرفته** که Markdown پشتیبانی محدودی از آن‌ها دارد:

```tex
\title{نام اثر}
\author{محمدرضا روستا}
\date{}
\maketitle


The area of a circle is $A = \pi r^2$.

$$
f(x) = \int_{0}^{\infty} e^{-t^2} dt
$$
```

#### بخش مارک‌دون

برای نوشتن متن‌های ساده‌تر، سریع و روان:

```rtl
## بخش اول

متن نوشته شده با مارک‌دون

- لیست با آیتم شماره ۱
- لیست با آیتم شماره ۲

کلمات با **تأکید** و ~~خط‌خوردگی~~
```

#### بخش HTML

برای پوشش محدودیت‌های مارک‌دون، مانند لاتک میتوان می‌توان از تگ‌های html هم استفاده کرد. به‌عنوان مثال برای **مرکزچین کردن متن یا جدول**:

```rtl
<div align="center">

| ستون اول | ستون دوم |
|----------|----------|
| مورد اول | مورد دوم |
| مورد سوم | مورد چهارم |

</div>

```

به این ترتیب، می‌توانید در یک فایل واحد: از Markdown برای متن اصلی، از LaTeX برای فرمول‌ها و از HTML برای قالب‌بندی‌های خاص استفاده کنید. پنداک همه را یکجا پردازش کرده و خروجی نهایی را بدون مشکل تولید می‌کند.
